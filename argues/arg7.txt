Відповідно до ст. 251 КУпАП доказами в справі про адміністративне правопорушення, є будь-які фактичні дані, на основі яких у визначеному законом порядку орган (посадова особа) встановлює наявність чи відсутність адміністративного правопорушення, винність даної особи в його вчиненні та інші обставини, що мають значення для правильного вирішення справи.  Ці дані встановлюються протоколом про адміністративне правопорушення, пояснень особи, яка притягається до адміністративної відповідальності, речових доказів, тощо. До Постанови не долучено даних доказів. За таких умов Постанову слід визнати такою, що її винесено без достатніх доказів. Конституційний Суд України у Рішенні N 23-рп/2010 від 22 грудня 2010 року у пунктах 4, 4.1, 4.2 мотивувальної частини Рішення вказав на розповсюдження ряду презумпцій та правових гарантій на усі види юридичної відповідальності, у тому числі й на адміністративну відповідальність. Зокрема прямо вказав у цьому переліку (у п.4 мотивувальної частини Рішення): «обвинувачення не може ґрунтуватися на доказах,  одержаних незаконним шляхом, а також на припущеннях; усі сумніви щодо доведеності вини особи тлумачаться на її користь (ч. 3 ст. 62 Конституції України)». Обвинувачення, не підтверджене належними та допустимим доказами взагалі, має бути визнано таким, що ґрунтується на припущеннях. А відтак, Постанова, винесена щодо Позивача , є незаконною та невідповідною обставинам справи. У відповідності до ст. 245 КУпАП, завданнями провадження в справах про адміністративні правопорушення є: своєчасне, всебічне, повне і об'єктивне з'ясування обставин кожної справи, вирішення її в точній відповідності із законом. Як зазначено в частинах другій та п'ятій статті 77 КАС України в адміністративних справах про протиправність рішень, дій чи бездіяльності суб'єкта владних повноважень обов'язок щодо доказування правомірності свого рішення, дії чи бездіяльності покладається на суб`єкта владних повноважень. Таким чином, наведені обставини свідчать про необґрунтованість притягнення Позивача до адміністративної відповідальності за ст. 122 КУпАП, а отже, Відповідач прийняв необгрунтоване рішення  без урахування та встановлення усіх обставин, що мають значення для вирішення питання про наявність правових підстав для притягнення Позивача до адміністративної відповідальності. Відповідачем належними доказами не доведено факт перевищення швидкості руху автомобілем Позивача. Оскільки інших доказів, які б підтверджували факт умисного порушення Позивачем вимог ПДР України в матеріалах справи немає і такі суду не представлені, а тому вважаю що оскаржувана Постанова є протиправною. У справах про оскарження постанов у справах про адміністративне правопорушення у розумінні положень статей 287, 288 КпАП, статей 2 - 4 Закону N 3674-VI Позивач звільняється від сплати судового збору. КпАП дає вичерпний перелік осіб, які можуть мати статус Позивача у справах про оскарження постанови про накладення адміністративного стягнення і на цій підставі не повинні сплачувати судовий збір при зверненні до суду першої інстанції (Постанова Верховного суду України № 21-1493а16, 298/1232/15а від 13.01.2017 року).